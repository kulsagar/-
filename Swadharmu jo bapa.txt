स्वधर्मु जो बापा । तो नित्ययज्ञु जाण पां । म्हणोनि वर्ततां तेथ पापा । संचारु नाही ।।३-८१।।

आपल्याला नेमून दिलेले कार्य हे आपले परम कार्य आहे. ते नित्यनेमाने, खंड पडू न देता , कंटाळा न करता आणि कोणत्याही परीस्थीतीमध्ये सर्व अडचणींचा सामना करून जर केले तर तिथे पापाचा संचार म्हणजे दुःख, लोभ, द्वेष, अहंकार, इर्ष्या अश्या नानाविध भावनांचा वास कधीच होणार नाही. 

मला वाटतं ह्याचं जिवंत उदाहरण मी पाहते  आणि तो म्हणजे माझा बाबा. तो निश्चयाचा महामेरु आहे. त्याने एखादी गोष्ट ठरवली आणि ती नियमितपणे केली नाही म्हणून तडीस गेली नाही हे ज्यादिवशी होईल त्यादिवशी सूर्य उगवणार नाही. 

ह्याच उदाहरण म्हणजे त्याने ज्ञानेश्वरी स्वहस्ताक्षरात लिहून काढायचे ठरवले आणि बघता बघता दीड वर्षात संपूर्ण ज्ञानेश्वरी लिहून काढली. तो न चुकता दररोज वीस ओव्या लिहीत असे.  त्याच्या त्या लेखन यज्ञामुळेच, मला हा प्रकल्प करायला प्रेरणा मिळाली. 
